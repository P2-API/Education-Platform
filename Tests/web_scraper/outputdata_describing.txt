Datalogi betyder egentlig videnskaben om data. Uddannelsen handler ikke kun om computere, men også om de generelle principper bag repræsentation og behandling af data. Og i udviklingen af nye it-systemer har man netop brug for at arbejde systematisk med disse principper. Uddannelsens teoretiske fag giver dig den videnskabelige baggrund for at kunne lave modeller af løsningerne på en konkret problemstilling. Undervisningens indhold I løbet af uddannelsen har du kurser som: Programmering, herunder de forskellige sprog, som bruges til programmering eller udvikling af nye systemer Softwarearkitektur, herunder softwares opbygning og funktion i forhold til andre dele af et it-system Databaser, herunder opbygning og udvikling Algoritmer og datastrukturer, herunder analyse og konstruktion af de logiske systemer, der ligger bag alt software og fx gør informationer tilgængelige og søgbare Systemudvikling, herunder udvikling og vurdering af it-systemer i forhold til deres anvendelsesområde Du lærer altså, hvad en computer kan bruge til, hvordan man programmerer den, og hvordan software- og it-systemer designes og udvikles. Alt sammen værdifuld viden, når du skal arbejde med computere, programmer og data. Opbygning og indhold kan variere Uddannelsen kan variere i opbygning og indhold afhængigt af uddannelsested. Læs mere på det enkelte uddannelsessteds hjemmeside. Titel Du får titlen bachelor (BSc) i datalogi. På Roskilde Universtet afhænger titlen af dit individuelle uddannelsesforløb.